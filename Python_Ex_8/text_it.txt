Cristoforo Colombo nasce vicino a Genova nel 1451 e già da giovane comincia ad appassionarsi al mare e alla navigazione. All'età di 14 anni diventa marinaio e inizia a viaggiare in numerosi Paesi europei. Cristoforo Colombo, appassionato di geografia ed astronomia, sostiene fermamente che la Terra è rotonda. Per dimostrarlo a tutti, alla fine del XV secolo decide di viaggiare verso l'India navigando in direzione ovest. La spedizione è molto costosa e Cristoforo Colombo decide di chiedere un aiuto economico ai sovrani del Portogallo. Il re del Portogallo gli nega l'appoggio economico, quindi si rivolge alla regina Isabella di Castiglia.
Ottenuti soldi e navi, salpa da Palos de la Frontera il 3 agosto del 1492 e, dopo mesi di navigazione, tocca terra il 12 ottobre. Tuttavia, non si tratta dell'India ma di un nuovo continente: l'America, che viene denominata Nuovo Mondo. Da quel momento prende inizio la grande colonizzazione spagnola del continente americano.
Lo stesso Cristoforo Colombo organizza altri tre viaggi verso l'America, ma continui problemi e le grosse difficoltà nel trovare l'oro lo rendono poco amato dai re di Spagna. Muore a Valladolid nel 1506, povero e dimenticato da tutti.
Durante l’anno, da Nord a Sud Italia, si festeggiano numerose feste popolari che spesso hanno origini antichissime. Molte feste, infatti, nascono come riti celebrati in onore delle divinità pagane per chiedere il loro sostegno e aiuto riguardo, ad esempio, ai raccolti agricoli, ai viaggi in mare o alla fertilità.
Con il cristianesimo gli dèi furono sostituiti dai santi e infatti oggi molte feste popolari sono legate al nome di un santo, oppure vengono chiamate sagre quando sono legate al cibo.
Le feste e le sagre durano diversi giorni e tutto il quartiere si riempie di vita con bancarelle che vendono di tutto, giostre per i bambini, spettacoli di musica e danza. Nel pomeriggio i devoti partecipano alle processioni in onore del santo per poi passeggiare tra i banchetti, i bambini mangiano le caramelle e giocano. La sera si assiste agli spettacoli, si canta e si balla.
Augusto è uno degli alpini più anziani che ancora fa orgogliosamente parte del coro di paese. Ogni domenica mattina si trova, con i soliti compagni, nella piccola sala, dietro la chiesa, nella piazza principale.
La moglie Marta preferisce andare a messa, mentre Augusto si scalda la voce prima di lanciare qualcuno dei suoi famosi acuti. Il coro prova già da diversi anni e sono davvero affiatati. Si conoscono dai tempi della scuola e hanno sempre tante cose da raccontarsi, solitamente prima di pranzo, al bar del paese, bevendo un bicchiere di vino e facendo anche una partita a carte.
La vita scorre tranquilla per i coristi, che, una volta al mese organizzano una piacevole esibizione per tutti gli abitanti, i quali gradiscono e sono sempre presenti. L’unica preoccupazione di Augusto è quella di non riuscire a trovare giovani che abbiano voglia di far parte del coro, anche se nulla è perduto e qualche ragazzo avvistato in prima fila durante l’ultima esibizione, potrebbe essere un ottimo rinforzo.
Al cinema, questa sera, danno finalmente il film che Vittoria sogna di vedere da almeno un anno. Ne aveva sentito parlare anche Anna ed entrambe sono delle grandi fan del bell’attore protagonista e non vedono l’ora di scoprire se la love story tra lui e la protagonista femminile avrà un lieto fine oppure no.
Le due amiche si ritrovano puntualissime davanti all’entrata del cinema. I posti li hanno già prenotati. La fila centrale è la migliore, un po’ perché permette una visuale ottimale, un po’ perché si possono allungare tranquillamente le gambe senza toccare il seggiolino davanti. Le due ragazze comprano una generosa porzione di pop-corn e prendono anche una bevanda gassata e un pacchetto di caramelle. Si accomodano sulle loro poltroncine e sono pronte a godersi lo spettacolo offerto dal grande schermo.
Le luci si spengono e dopo qualche pubblicità, arriva finalmente il primo piano del biondo attore, idolo indiscusso di tutta la sala, che suscita ben più di un sospiro in sala.
Caro Luca, come sta andando la tua vita in Grecia? Sono sicuro che hai incontrato un sacco di gente interessante, che condivide con te hobby e piacevoli giornate. Sono proprio curioso di sapere come va la scuola. Hai tanto da studiare? Le materie sono interessanti come da noi? Stai studiando parecchio per le verifiche? Insomma, voglio che mi racconti tutto per filo e per segno, anche perché non si sa mai, che riesca anch’io a trascorrere un periodo all’estero per potenziare il mio percorso scolastico.
A proposito… Come va con la lingua? So che non è per niente facile, almeno non all’inizio. Mi avevi detto che dei tuoi incredibili progressi e sono certo che migliorerai ancora, anche perché so che sei una persona particolarmente socievole e che ama fare delle lunghe chiacchierate con le persone. Non c’è niente di meglio per tenere allenata una lingua straniera. Fammi sapere anche come sta andando con quella ragazza di cui mi hai tanto parlato.
A presto, Giorgio
capitolo I Quel ramo del lago di Como, che volge a mezzogiorno, tra due catene non interrotte di monti, tutto a seni e a golfi, a seconda dello sporgere e del rientrare di quelli, vien, quasi a un tratto, a ristringersi, e a prender corso e figura di fiume, tra un promontorio a destra, e un’ampia costiera dall’altra parte; e il ponte, che ivi congiunge le due rive, par che renda ancor più sensibile all’occhio questa trasformazione, e segni il punto in cui il lago cessa, e l’Adda rincomincia, per ripigliar poi nome di lago dove le rive, allontanandosi di nuovo, lascian l’acqua distendersi e rallentarsi in nuovi golfi e in nuovi seni. La costiera,formata dal deposito di tre grossi torrenti, scende appoggiata a due monti contigui, l’uno detto di san Martino, l’altro, con voce lombarda, il Resegone, dai molti suoi cocuzzoli in fila, che in vero lo fanno somigliare a una sega: talché non è chi, al primo vederlo, purché sia di fronte, come per esempio di su le mura di Milano che guardano a settentrione, non lo discerna tosto, a un tal contrassegno, in quella lunga e vasta giogaia, dagli altri monti di nome più oscuro e di forma più comune. Per un buon pezzo, la costa sale con un pendii lento e continuo; poi si rompe in poggi e in valloncelli, in erte e in ispianate,secondo l’ossatura de’ due monti, e il lavoro dell’acque. Il lembo estremo, tagliato dalle foci de’ torrenti, è quasi tutto ghiaia e ciottoloni; il resto, campi e vigne, sparse di terre, di ville, di casali; in qualche parte boschi, che si prolungano su per la montagna.